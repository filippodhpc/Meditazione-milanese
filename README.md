# Meditazione-milanese

Si propone qui un modello di marcatura delle due diverse stesure in XML/TEI, che permetta anzitutto di operare dove possibile un diretto confronto tra la prima e la seconda stesura del testo. Tale modello è ripreso, con alcuni lievi adattamenti operati in relazione al caso qui oggetto di studio, da quello proposto presso l’Università di Anversa da Lamyk Bekius e Dirk Van Hulle per la codifica di successive redazioni del medesimo testo che lo scrivente ha avuto modo di conoscere partecipando dal 27 giugno al 1° luglio 2022 alla Summer School “Digital Humanities Computer-assisted genetic editing: from handwritten text recognition to keystroke logging” . In questa sede si è lavorato su _A sketch of the past_ (1939), saggio autobiografico di Virginia Wolf, di cui si sono codificate sezioni specifiche del manoscritto e del dattiloscritto. Due versioni solo parzialmente divergenti, dunque, caratterizzate entrambe da una complessa stratificazione interna, con interventi correttori realizzati tanto da Virginia, quanto dal marito, Leonard Wolf. La codifica è stata realizzata secondo un modello piuttosto simile a quello che qui si presenta; un modello che prevedeva di tener conto tanto dei singoli interventi interni alle due redazioni quanto delle varianti occorse nel passaggio dall’una all’altra. Per ciascuna variante si segnalava inoltre la topografia, nonché la mano che ne era responsabile, al fine di ricostruire - anche quanto a visualizzazione - il processo correttorio messo in piedi dall’autrice e dal marito. 
La similarità del caso di A sketch of the past con le due stesure della Meditazione milanese ci induce a riproporre tale modello, con alcuni adattamenti utili a una migliore rappresentazione del caso specifico qui oggetto di studio. Obiettivo principale della codifica è qui rappresentato dal confronto diretto tra le rispettive sezioni delle due diverse stesure ottenuto mediante appositi marcatori . Oltre a tale confronto, il presente modello mira a codificare i diversi interventi - inserimenti, sostituzioni e cancellazioni - attuati internamente alle due diverse stesure. Di ciascuna variante si segnala, mediante specifici mercatori e soltanto ove possibile, lo strumento correttorio impiegato e la topografia della variante stessa. Tutto questo per permettere di ricostruire non solo il processo che porta alla lezione ultima, ma anche per garantire al futuro utente la possibilità di ripercorrere se non la stratigrafia correttoria, quanto meno la sovrapposizione e l’intreccio delle diverse penne e matite. 
Si codificano, infine, le varie tipologie di annotazione (note d’autore e postille), mediante appositi attributi riferiti a determinati marcatori. 
Come si può notare, si è lasciata per il momento da parte la visualizzazione, limitandosi - per ragioni di spazio e di tempo - alla definizione di un primo possibile modello di codifica. Anche circa quest’ultimo aspetto s'intende però riprendere software e modalità già sperimentate presso l’Università di Anversa: il riferimento è in particolare a _Manuscript Web_, ambiente di pubblicazione che consente la collazione di versioni lievemente divergenti di uno stesso testo, grazie a un particolare _Collation Sequencer_ sviluppato da Joshua Schäuble, sotto la guida dello stesso Dirk Van Hulle e di Wout Dillen.
Il modello qui descritto è chiaramente da intendersi valido tanto per la prima quanto per la seconda stesura. Elementi, attributi e rispettive funzioni sono qui descritti secondo le direttive fornite dal _TEI consortium_ entro le _P5 Guidelines_ . A livello tecnico, per la realizzazione del presente modello si è scelto di utilizzare _Sublime Text 4_, editor testuale utile per la codifica e la marcatura disponibile gratuitamente e liberamente scaricabile dal web. A differenza di Oxygen - il quale è accessibile gratuitamente solo per un periodo di prova della durata di trenta giorni - , Sublime Text non offre la validazione del documento in XML/TEI; si è per questo fatto ricorso al _TEI validator_ offerto da _TeiByExample_
!

